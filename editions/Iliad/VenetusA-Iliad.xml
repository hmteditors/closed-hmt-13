<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Iliad</title>
        <editor>Zach Sowerby</editor>
        <editor>Julia Spiegel</editor>
      </titleStmt>
      <publicationStmt>
        <p>Unpublished edition of the Venetus A manuscript for the Homer Multitext project</p>
      </publicationStmt>
      <sourceDesc>
        <p>Edited directly from photography of the manuscript</p>
      </sourceDesc>
    </fileDesc>
  </teiHeader>
  <text>
    <body>
      <div n="13">
        <l n="281">ἀλλὰ μετοκλάζει καὶ ἐπ᾽ ἀμφοτέρους πόδας ἵζει,</l>
        <l n="282">ἐν δέ τέ οἱ κραδίη μεγάλα στέρνοισι πατάσσει</l>
        <l n="283">κῆρας ὀϊομένῳ, πάταγος δέ τε γίγνετ᾽ ὀδόντων:</l>
        <l n="284">τοῦ δ᾽ ἀγαθοῦ οὔτ᾽ ἂρ τρέπεται χρὼς οὔτέ τι λίην</l>
        <l n="285">ταρβεῖ, ἐπειδὰν πρῶτον ἐσίζηται λόχον ἀνδρῶν,</l>
        <l n="286">ἀρᾶται δὲ τάχιστα μιγήμεναι ἐν δαῒ λυγρῇ:</l>
        <l n="287">οὐδέ κεν ἔνθα τεόν γε μένος καὶ χεῖρας ὄνοιτο.</l>
        <l n="288">εἴ περ γάρ κε βλεῖο πονεύμενος ἠὲ τυπείης</l>
        <l n="289">οὐκ ἂν ἐν αὐχέν᾽ ὄπισθε πέσοι βέλος οὐδ᾽ ἐνὶ νώτῳ,</l>
        <l n="290">ἀλλά κεν ἢ στέρνων ἢ νηδύος ἀντιάσειε</l>
        <l n="291">πρόσσω ἱεμένοιο μετὰ προμάχων ὀαριστύν.</l>
        <l n="292">ἀλλ᾽ ἄγε μηκέτι ταῦτα λεγώμεθα νηπύτιοι ὣς</l>
        <l n="293">ἑσταότες, μή πού τις ὑπερφιάλως νεμεσήσῃ:</l>
        <l n="294">ἀλλὰ σύ γε κλισίην δὲ κιὼν ἕλευ ὄβριμον ἔγχος.</l>
        <l n="295">ὣς φάτο, Μηριόνης δὲ θοῷ ἀτάλαντος Ἄρηϊ</l>
        <l n="296">καρπαλίμως κλισίηθεν ἀνείλετο χάλκεον ἔγχος,</l>
        <l n="297">βῆ δὲ μετ᾽ Ἰδομενῆα μέγα πτολέμοιο μεμηλώς.</l>
        <l n="298">οἷος δὲ βροτολοιγὸς Ἄρης πόλεμον δὲ μέτεισι,</l>
        <l n="299">τῷ δὲ Φόβος φίλος υἱὸς ἅμα κρατερὸς καὶ ἀταρβὴς</l>
        <l n="300">ἕσπετο, ὅς τ᾽ ἐφόβησε ταλάφρονά περ πολεμιστήν:</l>
        <l n="301">τὼ μὲν ἄρ᾽ ἐκ Θρῄκης Ἐφύρους μέτα θωρήσσεσθον,</l>
        <l n="302">ἠὲ μετὰ Φλεγύας μεγαλήτορας: οὐδ᾽ ἄρα τώ γε</l>
        <l n="303">ἔκλυον ἀμφοτέρων, ἑτέροισι δὲ κῦδος ἔδωκαν:</l>
        <l n="304">τοῖοι Μηριόνης τε καὶ Ἰδομενεὺς ἀγοὶ ἀνδρῶν</l>
        <l n="305">ἤϊσαν ἐς πόλεμον κεκορυθμένοι αἴθοπι χαλκῷ.</l>
        <l n="306">τὸν καὶ Μηριόνης πρότερος πρὸς μῦθον ἔειπε:</l>
        <l n="307">Δευκαλίδη πῇ τὰρ μέμονας καταδῦναι ὅμιλον;</l>
        <l n="308">ἢ ἐπὶ δεξιόφιν παντὸς στρατοῦ, ἦ ἀνὰ μέσσους,</l>
        <l n="309">ἦ ἐπ᾽ ἀριστερόφιν; ἐπεὶ οὔ ποθι ἔλπομαι οὕτω</l>
        <l n="310">δεύεσθαι πολέμοιο κάρη κομόωντας Ἀχαιούς.</l>
        <l n="311">τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</l>
        <l n="312">νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι</l>
        <l n="313">Αἴαντές τε δύω Τεῦκρός θ᾽, ὃς ἄριστος Ἀχαιῶν</l>
        <l n="314">τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:</l>
        <l n="315">οἵ μιν ἅδην ἐλόωσι καὶ ἐσσύμενον πολέμοιο</l>
        <l n="316">Ἕκτορα Πριαμίδην, καὶ εἰ μάλα καρτερός ἐστιν.</l>
        <l n="317">αἰπύ οἱ ἐσσεῖται μάλα περ μεμαῶτι μάχεσθαι</l>
        <l n="318">κείνων νικήσαντι μένος καὶ χεῖρας ἀάπτους</l>
        <l n="319">νῆας ἐνιπρῆσαι, ὅτε μὴ αὐτός γε Κρονίων</l>
        <l n="320">ἐμβάλοι αἰθόμενον δαλὸν νήεσσι θοῇσιν.</l>
        <l n="321">ἀνδρὶ δέ κ᾽ οὐκ εἴξειε μέγας Τελαμώνιος Αἴας,</l>
        <l n="322">ὃς θνητός τ᾽ εἴη καὶ ἔδοι Δημήτερος ἀκτὴν</l>
        <l n="323">χαλκῷ τε ῥηκτὸς μεγάλοισί τε χερμαδίοισιν.</l>
        <l n="324">οὐδ᾽ ἂν Ἀχιλλῆϊ ῥηξήνορι χωρήσειεν</l>
        <l n="325">ἔν γ᾽ αὐτοσταδίῃ: ποσὶ δ᾽ οὔ πως ἔστιν ἐρίζειν.</l>
        <l n="326">νῶϊν δ᾽ ὧδ᾽ ἐπ᾽ ἀριστέρ᾽ ἔχε στρατοῦ, ὄφρα τάχιστα</l>
        <l n="327">εἴδομεν ἠέ τῳ εὖχος ὀρέξομεν, ἦέ τις ἡμῖν.</l>
        <l n="328">          ὣς φάτο, Μηριόνης δὲ θοῷ ἀτάλαντος Ἄρηϊ</l>
        <l n="329">ἦρχ᾽ ἴμεν, ὄφρ᾽ ἀφίκοντο κατὰ στρατὸν ᾗ μιν ἀνώγει,</l>
        <l n="330">          οἳ δ᾽ ὡς Ἰδομενῆα ἴδον φλογὶ εἴκελον ἀλκὴν</l>
        <l n="331">αὐτὸν καὶ θεράποντα σὺν ἔντεσι δαιδαλέοισι,</l>
        <l n="332">κεκλόμενοι καθ᾽ ὅμιλον ἐπ᾽ αὐτῷ πάντες ἔβησαν:</l>
        <l n="333">τῶν δ᾽ ὁμὸν ἵστατο νεῖκος ἐπὶ πρυμνῇσι νέεσσιν.</l>
        <l n="334">ὡς δ᾽ ὅθ᾽ ὑπὸ λιγέων ἀνέμων σπέρχωσιν ἄελλαι</l>
        <l n="335">ἤματι τῷ ὅτε τε πλείστη κόνις ἀμφὶ κελεύθους,</l>
        <l n="336">οἵ τ᾽ ἄμυδις κονίης μεγάλην ἱστᾶσιν ὀμίχλην,</l>
        <l n="337">ὣς ἄρα τῶν ὁμόσ᾽ ἦλθε μάχη, μέμασαν δ᾽ ἐνὶ θυμῷ</l>
        <l n="338">ἀλλήλους καθ᾽ ὅμιλον ἐναιρέμεν ὀξέϊ χαλκῷ.</l>
        <l n="339">ἔφριξεν δὲ μάχη φθισίμβροτος ἐγχείῃσι</l>
        <l n="340">μακρῇς, ἃς εἶχον ταμεσίχροας: ὄσσε δ᾽ ἄμερδεν</l>
        <l n="341">αὐγὴ χαλκείη κορύθων ἄπο λαμπομενάων</l>
        <l n="342">θωρήκων τε νεοσμήκτων σακέων τε φαεινῶν</l>
        <l n="343">ἐρχομένων ἄμυδις: μάλα κεν θρασυκάρδιος εἴη</l>
        <l n="344">ὃς τότε γηθήσειεν ἰδὼν πόνον οὐδ᾽ ἀκάχοιτο.</l>
        <l n="345">τὼ δ᾽ ἀμφὶς φρονέοντε δύω Κρόνου υἷε κραταιὼ</l>
        <l n="346">ἀνδράσιν ἡρώεσσιν ἐτεύχετον ἄλγεα λυγρά.</l>
        <l n="347">Ζεὺς μέν ῥα Τρώεσσι καὶ Ἕκτορι βούλετο νίκην</l>
        <l n="348">κυδαίνων Ἀχιλῆα πόδας ταχύν: οὐδέ τι πάμπαν</l>
        <l n="349">ἤθελε λαὸν ὀλέσθαι Ἀχαιϊκὸν Ἰλιόθι πρό,</l>
        <l n="350">ἀλλὰ Θέτιν κύδαινε καὶ υἱέα καρτερόθυμον.</l>
        <l n="351">Ἀργείους δὲ Ποσειδάων ὀρόθυνε μετελθὼν</l>
        <l n="352">λάθρῃ ὑπεξαναδὺς πολιῆς ἁλός: ἤχθετο γάρ ῥα</l>
        <l n="353">Τρωσὶν δαμναμένους, Διὶ δὲ κρατερῶς ἐνεμέσσα.</l>
        <l n="354">ἦ μὰν ἀμφοτέροισιν ὁμὸν γένος ἠδ᾽ ἴα πάτρη,</l>
        <l n="355">ἀλλὰ Ζεὺς πρότερος γεγόνει καὶ πλείονα ᾔδη.</l>
        <l n="356">τώ ῥα καὶ ἀμφαδίην μὲν ἀλεξέμεναι ἀλέεινε,</l>
        <l n="357">λάθρῃ δ᾽ αἰὲν ἔγειρε κατὰ στρατὸν ἀνδρὶ ἐοικώς.</l>
        <l n="358">τοὶ δ᾽ ἔριδος κρατερῆς καὶ ὁμοιΐου πτολέμοιο</l>
        <l n="359">πεῖραρ ἐπαλλάξαντες ἐπ᾽ ἀμφοτέροισι τάνυσσαν</l>
        <l n="360">ἄρρηκτόν τ᾽ ἄλυτόν τε, τὸ πολλῶν γούνατ᾽ ἔλυσεν.</l>
        <l n="361">ἔνθα μεσαιπόλιός περ ἐὼν Δαναοῖσι κελεύσας</l>
        <l n="362">Ἰδομενεὺς Τρώεσσι μετάλμενος ἐν φόβον ὦρσε.</l>
        <l n="363">πέφνε γὰρ Ὀθρυονῆα Καβησόθεν ἔνδον ἐόντα,</l>
        <l n="364">ὅς ῥα νέον πολέμοιο μετὰ κλέος εἰληλούθει,</l>
        <l n="365">ᾔτεε δὲ Πριάμοιο θυγατρῶν εἶδος ἀρίστην</l>
        <l n="366">Κασσάνδρην ἀνάεδνον, ὑπέσχετο δὲ μέγα ἔργον,</l>
        <l n="367">ἐκ Τροίης ἀέκοντας ἀπωσέμεν υἷας Ἀχαιῶν.</l>
        <l n="368">τῷ δ᾽ ὁ γέρων Πρίαμος ὑπό τ᾽ ἔσχετο καὶ κατένευσε</l>
        <l n="369">δωσέμεναι: ὃ δὲ μάρναθ᾽ ὑποσχεσίῃσι πιθήσας.</l>
        <l n="370">Ἰδομενεὺς δ᾽ αὐτοῖο τιτύσκετο δουρὶ φαεινῷ,</l>
        <l n="371">καὶ βάλεν ὕψι βιβάντα τυχών: οὐδ᾽ ἤρκεσε θώρηξ</l>
        <l n="372">χάλκεος, ὃν φορέεσκε, μέσῃ δ᾽ ἐν γαστέρι πῆξε.</l>
        <l n="373">δούπησεν δὲ πεσών: ὃ δ᾽ ἐπεύξατο φώνησέν τε:</l>
        <l n="374">Ὀθρυονεῦ περὶ δή σε βροτῶν αἰνίζομ᾽ ἁπάντων</l>
        <l n="375">εἰ ἐτεὸν δὴ πάντα τελευτήσεις ὅσ᾽ ὑπέστης</l>
        <l n="376">Δαρδανίδῃ Πριάμῳ: ὃ δ᾽ ὑπέσχετο θυγατέρα ἥν.</l>
        <l n="377">καί κέ τοι ἡμεῖς ταῦτά γ᾽ ὑποσχόμενοι τελέσαιμεν,</l>
        <l n="378">δοῖμεν δ᾽ Ἀτρεΐδαο θυγατρῶν εἶδος ἀρίστην</l>
        <l n="379">Ἄργεος ἐξαγαγόντες ὀπυιέμεν, εἴ κε σὺν ἄμμιν</l>
        <l n="380">Ἰλίου ἐκπέρσῃς εὖ ναιόμενον πτολίεθρον.</l>
        <l n="381">ἀλλ᾽ ἕπε᾽, ὄφρ᾽ ἐπὶ νηυσὶ συνώμεθα ποντοπόροισιν</l>
        <l n="382">ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.</l>
        <l n="383">  ὣς εἰπὼν ποδὸς ἕλκε κατὰ κρατερὴν ὑσμίνην</l>
        <l n="384">ἥρως Ἰδομενεύς: τῷ δ᾽ Ἄσιος ἦλθ᾽ ἐπαμύντωρ</l>
        <l n="385">πεζὸς πρόσθ᾽ ἵππων: τὼ δὲ πνείοντε κατ᾽ ὤμων</l>
        <l n="386">αἰὲν ἔχ᾽ ἡνίοχος θεράπων: ὃ δὲ ἵετο θυμῷ</l>
        <l n="387">Ἰδομενῆα βαλεῖν: ὃ δέ μιν φθάμενος βάλε δουρὶ</l>
        <l n="388">λαιμὸν ὑπ᾽ ἀνθερεῶνα, διὰ πρὸ δὲ χαλκὸν ἔλασσεν.</l>
        <l n="389">ἤριπε δ᾽ ὡς ὅτε τις δρῦς ἤριπεν ἢ ἀχερωῒς</l>
        <l n="390">ἠὲ πίτυς βλωθρή, τήν τ᾽ οὔρεσι τέκτονες ἄνδρες</l>
        <l n="391">ἐξέταμον πελέκεσσι νεήκεσι νήϊον εἶναι:</l>
        <l n="392">ὣς ὃ πρόσθ᾽ ἵππων καὶ δίφρου κεῖτο τανυσθεὶς</l>
        <l n="393">βεβρυχὼς κόνιος δεδραγμένος αἱματοέσσης.</l>
        <l n="394">ἐκ δέ οἱ ἡνίοχος πλήγη φρένας ἃς πάρος εἶχεν,</l>
        <l n="395">οὐδ᾽ ὅ γ᾽ ἐτόλμησεν δηΐων ὑπὸ χεῖρας ἀλύξας</l>
        <l n="396">ἂψ ἵππους στρέψαι, τὸν δ᾽ Ἀντίλοχος μενεχάρμης</l>
        <l n="397">δουρὶ μέσον περόνησε τυχών: οὐδ᾽ ἤρκεσε θώρηξ</l>
        <l n="398">χάλκεος ὃν φορέεσκε, μέσῃ δ᾽ ἐν γαστέρι πῆξεν.</l>
        <l n="399">αὐτὰρ ὃ ἀσθμαίνων εὐεργέος ἔκπεσε δίφρου,</l>
        <l n="400">ἵππους δ᾽ Ἀντίλοχος μεγαθύμου Νέστορος υἱὸς</l>
        <l n="401">ἐξέλασε Τρώων μετ᾽ ἐϋκνήμιδας Ἀχαιούς.</l>
        <l n="402">    Δηΐφοβος δὲ μάλα σχεδὸν ἤλυθεν Ἰδομενῆος</l>
        <l n="403">Ἀσίου ἀχνύμενος, καὶ ἀκόντισε δουρὶ φαεινῷ.</l>
        <l n="404">ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος</l>
        <l n="405">Ἰδομενεύς: κρύφθη γὰρ ὑπ᾽ ἀσπίδι πάντοσ᾽ ἐΐσῃ,</l>
        <l n="406">τὴν ἄρ᾽ ὅ γε ῥινοῖσι βοῶν καὶ νώροπι χαλκῷ</l>
        <l n="407">δινωτὴν φορέεσκε, δύω κανόνεσσ᾽ ἀραρυῖαν:</l>
        <l n="408">τῇ ὕπο πᾶς ἐάλη, τὸ δ᾽ ὑπέρπτατο χάλκεον ἔγχος,</l>
        <l n="409">καρφαλέον δέ οἱ ἀσπὶς ἐπιθρέξαντος ἄϋσεν</l>
        <l n="410">ἔγχεος: οὐδ᾽ ἅλιόν ῥα βαρείης χειρὸς ἀφῆκεν,</l>
        <l n="411">ἀλλ᾽ ἔβαλ᾽ Ἱππασίδην Ὑψήνορα ποιμένα λαῶν</l>
        <l n="412">ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσε.</l>
        <l n="413">Δηΐφοβος δ᾽ ἔκπαγλον ἐπεύξατο μακρὸν ἀΰσας:</l>
        <l n="414">οὐ μὰν αὖτ᾽ ἄτιτος κεῖτ᾽ Ἄσιος, ἀλλά ἕ φημι</l>
        <l n="415">εἰς Ἄϊδός περ ἰόντα πυλάρταο κρατεροῖο</l>
        <l n="416">γηθήσειν κατὰ θυμόν, ἐπεί ῥά οἱ ὤπασα πομπόν.</l>
        <l n="417">      ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο,</l>
        <l n="418">Ἀντιλόχῳ δὲ μάλιστα δαΐφρονι θυμὸν ὄρινεν:</l>
        <l n="419">ἀλλ᾽ οὐδ᾽ ἀχνύμενός περ ἑοῦ ἀμέλησεν ἑταίρου,</l>
        <l n="420">ἀλλὰ θέων περίβη καί οἱ σάκος ἀμφεκάλυψε.</l>
        <l n="421">τὸν μὲν ἔπειθ᾽ ὑποδύντε δύω ἐρίηρες ἑταῖροι</l>
        <l n="422">Μηκιστεὺς Ἐχίοιο πάϊς καὶ δῖος Ἀλάστωρ,</l>
        <l n="423">νῆας ἔπι γλαφυρὰς φερέτην βαρέα στενάχοντα.</l>
        <l n="424">        Ἰδομενεὺς δ᾽ οὐ λῆγε μένος μέγα, ἵετο δ᾽ αἰεὶ</l>
        <l n="425">ἠέ τινα Τρώων ἐρεβεννῇ νυκτὶ καλύψαι</l>
        <l n="426">ἢ αὐτὸς δουπῆσαι ἀμύνων λοιγὸν Ἀχαιοῖς.</l>
        <l n="427">ἔνθ᾽ Αἰσυήταο διοτρεφέος φίλον υἱὸν</l>
        <l n="428">ἥρω᾽ Ἀλκάθοον, γαμβρὸς δ᾽ ἦν Ἀγχίσαο,</l>
        <l n="429">πρεσβυτάτην δ᾽ ὤπυιε θυγατρῶν Ἱπποδάμειαν</l>
        <l n="430">τὴν περὶ κῆρι φίλησε πατὴρ καὶ πότνια μήτηρ</l>
        <l n="431">ἐν μεγάρῳ: πᾶσαν γὰρ ὁμηλικίην ἐκέκαστο</l>
        <l n="432">κάλλεϊ καὶ ἔργοισιν ἰδὲ φρεσί: τοὔνεκα καί μιν</l>
        <l n="433">γῆμεν ἀνὴρ ὤριστος ἐνὶ Τροίῃ εὐρείῃ:</l>
        <l n="434">τὸν τόθ᾽ ὑπ᾽ Ἰδομενῆϊ Ποσειδάων ἐδάμασσε</l>
        <l n="435">θέλξας ὄσσε φαεινά, πέδησε δὲ φαίδιμα γυῖα:</l>
        <l n="436">οὔτε γὰρ ἐξοπίσω φυγέειν δύνατ᾽ οὔτ᾽ ἀλέασθαι,</l>
        <l n="437">ἀλλ᾽ ὥς τε στήλην ἢ δένδρεον ὑψιπέτηλον</l>
        <l n="438">ἀτρέμας ἑσταότα στῆθος μέσον οὔτασε δουρὶ</l>
        <l n="439">ἥρως Ἰδομενεύς, ῥῆξεν δέ οἱ ἀμφὶ χιτῶνα</l>
        <l n="440">χάλκεον, ὅς οἱ πρόσθεν ἀπὸ χροὸς ἤρκει ὄλεθρον:</l>
        <l n="441">δὴ τότε γ᾽ αὖον ἄϋσεν ἐρεικόμενος περὶ δουρί.</l>
        <l n="442">δούπησεν δὲ πεσών, δόρυ δ᾽ ἐν κραδίῃ ἐπεπήγει,</l>
        <l n="443">ἥ ῥά οἱ ἀσπαίρουσα καὶ οὐρίαχον πελέμιζεν</l>
        <l n="444">ἔγχεος: ἔνθα δ᾽ ἔπειτ᾽ ἀφίει μένος ὄβριμος Ἄρης:</l>
        <l n="445">Ἰδομενεὺς δ᾽ ἔκπαγλον ἐπεύξατο μακρὸν ἀΰσας</l>
        <l n="446">Δηΐφοβ᾽ ἦ ἄρα δή τι ἐΐσκομεν ἄξιον εἶναι</l>
        <l n="447">τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.</l>
        <l n="448">δαιμόνι᾽ ἀλλὰ καὶ αὐτὸς ἐναντίον ἵστασ᾽ ἐμεῖο,</l>
        <l n="449">ὄφρα ἴδῃ οἷος Ζηνὸς γόνος ἐνθάδ᾽ ἱκάνω,</l>
        <l n="450">ὃς πρῶτον Μίνωα τέκε Κρήτῃ ἐπίουρον:</l>
        <l n="451">Μίνως δ᾽ αὖ τέκεθ᾽ υἱὸν ἀμύμονα Δευκαλίωνα,</l>
        <l n="452">Δευκαλίων δ᾽ ἐμὲ τίκτε πολέσσ᾽ ἄνδρεσσιν ἄνακτα</l>
        <l n="453">Κρήτῃ ἐν εὐρείῃ: νῦν δ᾽ ἐνθάδε νῆες ἔνεικαν</l>
        <l n="454">σοί τε κακὸν καὶ πατρὶ καὶ ἄλλοισι Τρώεσσιν.</l>
        <l n="455">        ὣς φάτο, Δηΐφοβος δὲ διάνδιχα μερμήριξεν</l>
        <l n="456">ἤ τινά που Τρώων ἑταρίσσαιτο μεγαθύμων</l>
        <l n="457">ἂψ ἀναχωρήσας, ἦ πειρήσαιτο καὶ οἶος.</l>
        <l n="458">ὧδε δέ οἱ φρονέοντι δοάσσατο κέρδιον εἶναι</l>
        <l n="459">βῆναι ἐπ᾽ Αἰνείαν: τὸν δ᾽ ὕστατον εὗρεν ὁμίλου</l>
        <l n="460">ἑσταότ᾽: αἰεὶ γὰρ Πριάμῳ ἐπεμήνιε δίῳ</l>
        <l n="461">οὕνεκ᾽ ἄρ᾽ ἐσθλὸν ἐόντα μετ᾽ ἀνδράσιν οὔ τι τίεσκεν.</l>
        <l n="462">ἀγχοῦ δ᾽ ἱστάμενος ἔπεα πτερόεντα προσηύδα:</l>
        <l n="463">Αἰνεία Τρώων βουληφόρε νῦν σε μάλα χρὴ</l>
        <l n="464">γαμβρῷ ἀμυνέμεναι, εἴ πέρ τί σε κῆδος ἱκάνει.</l>
        <l n="465">ἀλλ᾽ ἕπευ Ἀλκαθόῳ ἐπαμύνομεν, ὅς σε πάρος γε</l>
        <l n="466">γαμβρὸς ἐὼν ἔθρεψε δόμοις ἔνι τυτθὸν ἐόντα:</l>
        <l n="467">τὸν δέ τοι Ἰδομενεὺς δουρικλυτὸς ἐξενάριξεν.</l>
        <l n="468">          ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε,</l>
        <l n="469">βῆ δὲ μετ᾽ Ἰδομενῆα μέγα πτολέμοιο μεμηλώς.</l>
        <l n="470">ἀλλ᾽ οὐκ Ἰδομενῆα φόβος λάβε τηλύγετον ὥς,</l>
        <l n="471">ἀλλ᾽ ἔμεν᾽ ὡς ὅτε τις σῦς οὔρεσιν ἀλκὶ πεποιθώς,</l>
        <l n="472">ὅς τε μένει κολοσυρτὸν ἐπερχόμενον πολὺν ἀνδρῶν</l>
        <l n="473">χώρῳ ἐν οἰοπόλῳ, φρίσσει δέ τε νῶτον ὕπερθεν:</l>
        <l n="474">ὀφθαλμὼ δ᾽ ἄρα οἱ πυρὶ λάμπετον: αὐτὰρ ὀδόντας</l>
        <l n="475">θήγει, ἀλέξασθαι μεμαὼς κύνας ἠδὲ καὶ ἄνδρας:</l>
        <l n="476">ὣς μένεν Ἰδομενεὺς δουρικλυτός, οὐδ᾽ ὑπεχώρει,</l>
        <l n="477">Αἰνείαν ἐπιόντα βοηθόον: αὖε δ᾽ ἑταίρους</l>
        <l n="478">Ἀσκάλαφόν τ᾽ ἐσορῶν Ἀφαρῆά τε Δηΐπυρόν τε</l>
        <l n="479">Μηριόνην τε καὶ Ἀντίλοχον μήστωρας ἀϋτῆς:</l>
        <l n="480">τοὺς ὅ γ᾽ ἐποτρύνων ἔπεα πτερόεντα προσηύδα:</l>
        <l n="481">δεῦτε φίλοι, καί μ᾽ οἴῳ ἀμύνετε: δείδια δ᾽ αἰνῶς</l>
        <l n="482">Αἰνείαν ἐπιόντα πόδας ταχύν, ὅς μοι ἔπεισιν,</l>
        <l n="483">ὃς μάλα καρτερός ἐστι μάχῃ ἔνι φῶτας ἐναίρειν:</l>
        <l n="484">καὶ δ᾽ ἔχει ἥβης ἄνθος, ὅ τε κράτος ἐστὶ μέγιστον.</l>
        <l n="485">εἰ γὰρ ὁμηλικίη γε γενοίμεθα τῷδ᾽ ἐπὶ θυμῷ</l>
        <l n="486">αἶψά κεν ἠὲ φέροιτο μέγα κράτος, ἠὲ φεροίμην.</l>
        <l n="487">ὣς ἔφαθ᾽, οἳ δ᾽ ἄρα πάντες ἕνα φρεσὶ θυμὸν ἔχοντες</l>
        <l n="488">πλησίοι ἔστησαν, σάκε᾽ ὤμοισι κλίναντες.</l>
        <l n="489">Αἰνείας δ᾽ ἑτέρωθεν ἐκέκλετο οἷς ἑτάροισι</l>
        <l n="490">Δηΐφοβόν τε Πάριν τ᾽ ἐσορῶν καὶ Ἀγήνορα δῖον,</l>
        <l n="491">οἵ οἱ ἅμ᾽ ἡγεμόνες Τρώων ἔσαν: αὐτὰρ ἔπειτα</l>
        <l n="492">λαοὶ ἕπονθ᾽, ὡς εἴ τε μετὰ κτίλον ἕσπετο μῆλα</l>
        <l n="493">πιόμεν᾽ ἐκ βοτάνης: γάνυται δ᾽ ἄρα τε φρένα ποιμήν:</l>
        <l n="494">ὣς Αἰνείᾳ θυμὸς ἐνὶ στήθεσσι γεγήθει</l>
        <l n="495">ὡς ἴδε λαῶν ἔθνος ἐπισπόμενον ἑοῖ αὐτῷ.</l>
        <l n="496">    οἳ δ᾽ ἀμφ᾽ Ἀλκαθόῳ αὐτοσχεδὸν ὁρμήθησαν</l>
        <l n="497">μακροῖσι ξυστοῖσι: περὶ στήθεσσι δὲ χαλκὸς</l>
        <l n="498">σμερδαλέον κονάβιζε τιτυσκομένων καθ᾽ ὅμιλον</l>
        <l n="499">ἀλλήλων: δύο δ᾽ ἄνδρες ἀρήϊοι ἔξοχον ἄλλων</l>
        <l n="500">Αἰνείας τε καὶ Ἰδομενεὺς ἀτάλαντοι Ἄρηϊ</l>
        <l n="501">ἵεντ᾽ ἀλλήλων ταμέειν χρόα νηλέϊ χαλκῷ.</l>
        <l n="502">Αἰνείας δὲ πρῶτος ἀκόντισεν Ἰδομενῆος:</l>
        <l n="503">ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος,</l>
        <l n="504">αἰχμὴ δ᾽ Αἰνείαο κραδαινομένη κατὰ γαίης</l>
        <l n="505">ᾤχετ᾽, ἐπεί ῥ᾽ ἅλιον στιβαρῆς ἀπὸ χειρὸς ὄρουσεν.</l>
        <l n="506">Ἰδομενεὺς δ᾽ ἄρα Οἰνόμαον βάλε γαστέρα μέσσην,</l>
        <l n="507">ῥῆξε δὲ θώρηκος γύαλον, διὰ δ᾽ ἔντερα χαλκὸς</l>
        <l n="508">ἤφυσ᾽: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</l>
        <l n="509">Ἰδομενεὺς δ᾽ ἐκ μὲν νέκυος δολιχόσκιον ἔγχος</l>
        <l n="510">ἐσπάσατ᾽, οὐδ᾽ ἄρ᾽ ἔτ᾽ ἄλλα δυνήσατο τεύχεα καλὰ</l>
        <l n="511">ὤμοιιν ἀφελέσθαι: ἐπείγετο γὰρ βελέεσσιν.</l>
        <l n="512">οὐ γὰρ ἔτ᾽ ἔμπεδα γυῖα ποδῶν ἦν ὁρμηθέντι,</l>
        <l n="513">οὔτ᾽ ἄρ᾽ ἐπαΐξαι μεθ᾽ ἑὸν: βέλος οὔτ᾽ ἀλέασθαι.</l>
        <l n="514">τώ ῥα καὶ ἐν σταδίῃ μὲν ἀμύνετο νηλεὲς ἦμαρ,</l>
        <l n="515">τρέσσαι δ᾽ οὐκ ἔτι ῥίμφα πόδες φέρον ἐκ πολέμοιο.</l>
        <l n="516">τοῦ δὲ βάδην ἀπιόντος ἀκόντισε δουρὶ φαεινῷ</l>
        <l n="517">Δηΐφοβος: δὴ γάρ οἱ ἔχεν κότον ἐμμενὲς αἰεί.</l>
        <l n="518">ἀλλ᾽ ὅ γε καὶ τόθ᾽ ἅμαρτεν, ὃ δ᾽ Ἀσκάλαφον βάλε δουρὶ</l>
        <l n="519">υἱὸν Ἐνυαλίοιο: δι᾽ ὤμου δ᾽ ὄβριμον ἔγχος</l>
        <l n="520">ἔσχεν: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</l>
        <l n="521">οὐδ᾽ ἄρα πώ τι πέπυστο βριήπυος ὄβριμος Ἄρης</l>
        <l n="522">υἷος ἑοῖο πεσόντος ἐνὶ κρατερῇ ὑσμίνῃ,</l>
        <l n="523">ἀλλ᾽ ὅ γ᾽ ἄρ᾽ ἄκρῳ Ὀλύμπῳ ὑπὸ χρυσέοισι νέφεσσιν</l>
        <l n="524">ἧστο Διὸς βουλῇσιν ἐελμένος, ἔνθά περ ἄλλοι</l>
        <l n="525">ἀθάνατοι θεοὶ ἦσαν ἐεργόμενοι πολέμοιο.</l>
        <l n="526">      οἳ δ᾽ ἀμφ᾽ Ἀσκαλάφῳ αὐτοσχεδὸν ὁρμήθησαν:</l>
        <l n="527">Δηΐφοβος μὲν ἀπ᾽ Ἀσκαλάφου πήληκα φαεινὴν</l>
        <l n="528">ἥρπασε, Μηριόνης δὲ θοῷ ἀτάλαντος Ἄρηϊ</l>
        <l n="529">δουρὶ βραχίονα τύψεν ἐπάλμενος, ἐκ δ᾽ ἄρα χειρὸς</l>
        <l n="530">αὐλῶπις τρυφάλεια χαμαὶ βόμβησε πεσοῦσα.</l>
        <l n="">Μηριόνης δ᾽ ἐξ αὖτις ἐπάλμενος αἰγυπιὸς ὣς</l>
        <l n="">ἐξέρυσε πρυμνοῖο βραχίονος ὄβριμον ἔγχος,</l>
        <l n="">ἂψ δ᾽ ἑτάρων εἰς ἔθνος ἐχάζετο. τὸν δὲ Πολίτης</l>
        <l n="">αὐτοκασίγνητος περὶ μέσσῳ χεῖρε τιτήνας</l>
        <l n="">ἐξῆγεν πολέμοιο δυσηχέος, ὄφρ᾽ ἵκεθ᾽ ἵππους</l>
        <l n="">ὠκέας, οἵ οἱ ὄπισθε μάχης ἠδὲ πτολέμοιο</l>
        <l n="">ἕστασαν ἡνίοχόν τε καὶ ἅρματα ποικίλ᾽ ἔχοντες:</l>
        <l n="">οἳ τόν γε προτὶ ἄστυ φέρον βαρέα στενάχοντα</l>
        <l n="">τειρόμενον: κατὰ δ᾽ αἷμα νεουτάτου ἔρρεε χειρός.</l>
        <l n="">        οἳ δ᾽ ἄλλοι μάρναντο, βοὴ δ᾽ ἄσβεστος ὀρώρει.</l>
        <l n="">ἔνθ᾽ Αἰνέας Ἀφαρῆα Καλητορίδην ἐπορούσας</l>
        <l n="">λαιμὸν τύψ᾽ ἐπὶ οἷ τετραμμένον ὀξέϊ δουρί:</l>
        <l n="">ἐκλίνθη δ᾽ ἑτέρωσε κάρη, ἐπὶ δ᾽ ἀσπὶς ἑάφθη</l>
        <l n="">καὶ κόρυς, ἀμφὶ δέ οἱ θάνατος χύτο θυμοραϊστής.</l>
        <l n="">Ἀντίλοχος δὲ Θόωνα μεταστρεφθέντα δοκεύσας</l>
        <l n="">οὔτασ᾽ ἐπαΐξας, ἀπὸ δὲ φλέβα πᾶσαν ἔκερσεν,</l>
        <l n="">ἥ τ᾽ ἀνὰ νῶτα θέουσα διαμπερὲς αὐχέν᾽ ἱκάνει:</l>
        <l n="">τὴν ἀπὸ πᾶσαν ἔκερσεν: ὃ δ᾽ ὕπτιος ἐν κονίῃσι</l>
        <l n="">κάππεσεν, ἄμφω χεῖρε φίλοις ἑτάροισι πετάσσας.</l>
        <l n="">Ἀντίλοχος δ᾽ ἐπόρουσε, καὶ αἴνυτο τεύχε᾽ ἀπ᾽ ὤμων</l>
        <l n="">παπταίνων: Τρῶες δὲ περισταδὸν ἄλλοθεν ἄλλος</l>
        <l n="">οὔταζον σάκος εὐρὺ παναίολον, οὐδὲ δύναντο</l>
        <l n="">εἴσω ἐπιγράψαι τέρενα χρόα νηλέϊ χαλκῷ</l>
        <l n="">Ἀντιλόχου: πέρι γάρ ῥα Ποσειδάων ἐνοσίχθων</l>
        <l n="">Νέστορος υἱὸν ἔρυτο καὶ ἐν πολλοῖσι βέλεσσιν.</l>
        <l n="">οὐ μὲν γάρ ποτ᾽ ἄνευ δηΐων ἦν, ἀλλὰ κατ᾽ αὐτοὺς</l>
        <l n="">στρωφᾶτ᾽: οὐδέ οἱ ἔγχος ἔχ᾽ ἀτρέμας, ἀλλὰ μάλ᾽ αἰεὶ</l>
        <l n="">σειόμενον ἐλέλικτο: τιτύσκετο δὲ φρεσὶν ᾗσιν</l>
        <l n="">ἤ τευ ἀκοντίσσαι, ἠὲ σχεδὸν ὁρμηθῆναι.</l>
        <l n="">          ἀλλ᾽ οὐ λῆθ᾽ Ἀδάμαντα τιτυσκόμενος καθ᾽ ὅμιλον</l>
        <l n="">Ἀσιάδην, ὅ οἱ οὖτα μέσον σάκος ὀξέϊ χαλκῷ</l>
        <l n="">ἐγγύθεν ὁρμηθείς: ἀμενήνωσεν δέ οἱ αἰχμὴν</l>
        <l n="">κυανοχαῖτα Ποσειδάων βιότοιο μεγήρας.</l>
        <l n="">καὶ τὸ μὲν αὐτοῦ μεῖν᾽ ὥς τε σκῶλος πυρίκαυστος</l>
        <l n="">ἐν σάκει Ἀντιλόχοιο, τὸ δ᾽ ἥμισυ κεῖτ᾽ ἐπὶ γαίης:</l>
        <l n="">ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων:</l>
        <l n="">Μηριόνης δ᾽ ἀπιόντα μετασπόμενος βάλε δουρὶ</l>
        <l n="">αἰδοίων τε μεσηγὺ καὶ ὀμφαλοῦ, ἔνθα μάλιστα</l>
        <l n="">γίγνετ᾽ Ἄρης ἀλεγεινὸς ὀϊζυροῖσι βροτοῖσιν.</l>
        <l n="">ἔνθά οἱ ἔγχος ἔπηξεν: ὃ δ᾽ ἑσπόμενος περὶ δουρὶ</l>
        <l n="">ἤσπαιρ᾽ ὡς ὅτε βοῦς τόν τ᾽ οὔρεσι βουκόλοι ἄνδρες</l>
        <l n="">ἰλλάσιν οὐκ ἐθέλοντα βίῃ δήσαντες ἄγουσιν:</l>
        <l n="">ὣς ὃ τυπεὶς ἤσπαιρε μίνυνθά περ, οὔ τι μάλα δήν,</l>
        <l n="">ὄφρά οἱ ἐκ χροὸς ἔγχος ἀνεσπάσατ᾽ ἐγγύθεν ἐλθὼν</l>
        <l n="">ἥρως Μηριόνης: τὸν δὲ σκότος ὄσσε κάλυψε.</l>
        <l n="">Δηΐπυρον δ᾽ Ἕλενος ξίφεϊ σχεδὸν ἤλασε κόρσην</l>
        <l n="">Θρηϊκίῳ μεγάλῳ, ἀπὸ δὲ τρυφάλειαν ἄραξεν.</l>
        <l n="">ἣ μὲν ἀποπλαγχθεῖσα χαμαὶ πέσε, καί τις Ἀχαιῶν</l>
        <l n="">μαρναμένων μετὰ ποσσὶ κυλινδομένην ἐκόμισσε:</l>
        <l n="">τὸν δὲ κατ᾽ ὀφθαλμῶν ἐρεβεννὴ νὺξ ἐκάλυψεν.</l>
        <l n="">  Ἀτρεΐδην δ᾽ ἄχος εἷλε βοὴν ἀγαθὸν Μενέλαον:</l>
        <l n="">βῆ δ᾽ ἐπαπειλήσας Ἑλένῳ ἥρωϊ ἄνακτι</l>
        <l n="">ὀξὺ δόρυ κραδάων: ὃ δὲ τόξου πῆχυν ἄνελκε.</l>
        <l n="">τὼ δ᾽ ἄρ᾽ ὁμαρτήδην ὃ μὲν ἔγχεϊ ὀξυόεντι</l>
        <l n="">ἵετ᾽ ἀκοντίσσαι, ὃ δ᾽ ἀπὸ νευρῆφιν ὀϊστῷ.</l>
        <l n="">Πριαμίδης μὲν ἔπειτα κατὰ στῆθος βάλεν ἰῷ</l>
        <l n="">θώρηκος γύαλον, ἀπὸ δ᾽ ἔπτατο πικρὸς ὀϊστός.</l>
        <l n="">ὡς δ᾽ ὅτ᾽ ἀπὸ πλατέος πτυόφιν μεγάλην κατ᾽ ἀλωὴν</l>
        <l n="">θρῴσκωσιν κύαμοι μελανόχροες ἢ ἐρέβινθοι</l>
        <l n="">πνοιῇ ὕπο λιγυρῇ καὶ λικμητῆρος ἐρωῇ,</l>
        <l n="">ὣς ἀπὸ θώρηκος Μενελάου κυδαλίμοιο</l>
        <l n="">πολλὸν ἀποπλαγχθεὶς ἑκὰς ἔπτατο πικρὸς ὀϊστός.</l>
        <l n="">Ἀτρεΐδης δ᾽ ἄρα χεῖρα βοὴν ἀγαθὸς Μενέλαος</l>
        <l n="">τὴν βάλεν ᾗ ῥ᾽ ἔχε τόξον ἐΰξοον: ἐν δ᾽ ἄρα τόξῳ</l>
        <l n="">ἀντικρὺ διὰ χειρὸς ἐλήλατο χάλκεον ἔγχος.</l>
        <l n="">ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων</l>
        <l n="">χεῖρα παρακρεμάσας: τὸ δ᾽ ἐφέλκετο μείλινον ἔγχος.</l>
        <l n="">καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,</l>
        <l n="">αὐτὴν δὲ ξυνέδησεν ἐϋστρεφεῖ οἰὸς ἀώτῳ</l>
        <l n="">σφενδόνῃ, ἣν ἄρα οἱ θεράπων ἔχε ποιμένι λαῶν.</l>
        <l n="">    Πείσανδρος δ᾽ ἰθὺς Μενελάου κυδαλίμοιο</l>
        <l n="">ἤϊε: τὸν δ᾽ ἄγε μοῖρα κακὴ θανάτοιο τέλος δὲ</l>
        <l n="">σοὶ Μενέλαε δαμῆναι ἐν αἰνῇ δηϊοτῆτι.</l>
        <l n="">οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες</l>
        <l n="">Ἀτρεΐδης μὲν ἅμαρτε, παραὶ δέ οἱ ἐτράπετ᾽ ἔγχος,</l>
        <l n="">Πείσανδρος δὲ σάκος Μενελάου κυδαλίμοιο</l>
        <l n="">οὔτασεν, οὐδὲ διὰ πρὸ δυνήσατο χαλκὸν ἐλάσσαι:</l>
        <l n="">ἔσχεθε γὰρ σάκος εὐρύ, κατεκλάσθη δ᾽ ἐνὶ καυλῷ</l>
        <l n="">ἔγχος: ὃ δὲ φρεσὶν ᾗσι χάρη καὶ ἐέλπετο νίκην.</l>
        <l n="">Ἀτρεΐδης δὲ ἐρυσσάμενος ξίφος ἀργυρόηλον</l>
        <l n="">ἆλτ᾽ ἐπὶ Πεισάνδρῳ: ὃ δ᾽ ὑπ᾽ ἀσπίδος εἵλετο καλὴν</l>
        <l n="">ἀξίνην εὔχαλκον ἐλαΐνῳ ἀμφὶ πελέκκῳ</l>
        <l n="">μακρῷ ἐϋξέστῳ: ἅμα δ᾽ ἀλλήλων ἐφίκοντο.</l>
        <l n="">ἤτοι ὃ μὲν κόρυθος φάλον ἤλασεν ἱπποδασείης</l>
        <l n="">ἄκρον ὑπὸ λόφον αὐτόν, ὃ δὲ προσιόντα μέτωπον</l>
        <l n="">ῥινὸς ὕπερ πυμάτης: λάκε δ᾽ ὀστέα, τὼ δέ οἱ ὄσσε</l>
        <l n="">πὰρ ποσὶν αἱματόεντα χαμαὶ πέσον ἐν κονίῃσιν,</l>
        <l n="">ἰδνώθη δὲ πεσών: ὃ δὲ λὰξ ἐν στήθεσι βαίνων</l>
        <l n="">τεύχεά τ᾽ ἐξενάριξε καὶ εὐχόμενος ἔπος ηὔδα:</l>
        <l n="">λείψετέ θην οὕτω γε νέας Δαναῶν ταχυπώλων</l>
        <l n="">Τρῶες ὑπερφίαλοι δεινῆς ἀκόρητοι ἀϋτῆς,</l>
        <l n="">ἄλλης μὲν λώβης τε καὶ αἴσχεος οὐκ ἐπιδευεῖς</l>
        <l n="">ἣν ἐμὲ λωβήσασθε κακαὶ κύνες, οὐδέ τι θυμῷ</l>
        <l n="">Ζηνὸς ἐριβρεμέτεω χαλεπὴν ἐδείσατε μῆνιν</l>
        <l n="">ξεινίου, ὅς τέ ποτ᾽ ὔμμι διαφθέρσει πόλιν αἰπήν:</l>
        <l n="">οἵ μευ κουριδίην ἄλοχον καὶ κτήματα πολλὰ</l>
        <l n="">μὰψ οἴχεσθ᾽ ἀνάγοντες, ἐπεὶ φιλέεσθε παρ᾽ αὐτῇ:</l>
        <l n="">νῦν αὖτ᾽ ἐν νηυσὶν μενεαίνετε ποντοπόροισι</l>
        <l n="">πῦρ ὀλοὸν βαλέειν, κτεῖναι δ᾽ ἥρωας Ἀχαιούς.</l>
        <l n="">ἀλλά ποθι σχήσεσθε καὶ ἐσσύμενοί περ Ἄρηος.</l>
        <l n="">Ζεῦ πάτερ ἦ τέ σέ φασι περὶ φρένας ἔμμεναι ἄλλων</l>
        <l n="">ἀνδρῶν ἠδὲ θεῶν: σέο δ᾽ ἐκ τάδε πάντα πέλονται:</l>
        <l n="">οἷον δὴ ἄνδρεσσι χαρίζεαι ὑβριστῇσι</l>
        <l n="">Τρωσίν, τῶν μένος αἰὲν ἀτάσθαλον, οὐδὲ δύνανται</l>
        <l n="">φυλόπιδος κορέσασθαι ὁμοιΐου πτολέμοιο.</l>
        <l n="">πάντων μὲν κόρος ἐστὶ καὶ ὕπνου καὶ φιλότητος</l>
        <l n="">μολπῆς τε γλυκερῆς καὶ ἀμύμονος ὀρχηθμοῖο,</l>
        <l n="">τῶν πέρ τις καὶ μᾶλλον ἐέλδεται ἐξ ἔρον εἷναι</l>
        <l n="">ἢ πολέμου: Τρῶες δὲ μάχης ἀκόρητοι ἔασιν.</l>
        <l n="">      ὣς εἰπὼν τὰ μὲν ἔντε᾽ ἀπὸ χροὸς αἱματόεντα</l>
        <l n="">συλήσας ἑτάροισι δίδου Μενέλαος ἀμύμων,</l>
        <l n="">αὐτὸς δ᾽ αὖτ᾽ ἐξ αὖτις ἰὼν προμάχοισιν ἐμίχθη.</l>
        <l n="">        ἔνθά οἱ υἱὸς ἐπᾶλτο Πυλαιμένεος βασιλῆος</l>
        <l n="">Ἁρπαλίων, ὅ ῥα πατρὶ φίλῳ ἕπετο πτολεμίξων</l>
        <l n="">ἐς τροίην, οὐδ᾽ αὖτις ἀφίκετο πατρίδα γαῖαν:</l>
        <l n="">ὅς ῥα τότ᾽ Ἀτρεΐδαο μέσον σάκος οὔτασε δουρὶ</l>
        <l n="">ἐγγύθεν, οὐδὲ διὰ πρὸ δυνήσατο χαλκὸν ἐλάσσαι</l>
        <l n="">ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων</l>
        <l n="">πάντοσε παπταίνων μή τις χρόα χαλκῷ ἐπαύρῃ.</l>
        <l n="">Μηριόνης δ᾽ ἀπιόντος ἵει χαλκήρε᾽ ὀϊστόν,</l>
        <l n="">καί ῥ᾽ ἔβαλε γλουτὸν κάτα δεξιόν: αὐτὰρ ὀϊστὸς</l>
        <l n="">ἀντικρὺ κατὰ κύστιν ὑπ᾽ ὀστέον ἐξεπέρησεν.</l>
        <l n="">ἑζόμενος δὲ κατ᾽ αὖθι φίλων ἐν χερσὶν ἑταίρων</l>
        <l n="">θυμὸν ἀποπνείων, ὥς τε σκώληξ ἐπὶ γαίῃ</l>
        <l n="">κεῖτο ταθείς: ἐκ δ᾽ αἷμα μέλαν ῥέε, δεῦε δὲ γαῖαν.</l>
        <l n="">τὸν μὲν Παφλαγόνες μεγαλήτορες ἀμφεπένοντο,</l>
        <l n="">ἐς δίφρον δ᾽ ἀνέσαντες ἄγον προτὶ Ἴλιον ἱρὴν</l>
        <l n="">ἀχνύμενοι: μετὰ δέ σφι πατὴρ κίε δάκρυα λείβων,</l>
        <l n="">ποινὴ δ᾽ οὔ τις παιδὸς ἐγίγνετο τεθνηῶτος.</l>
        <l n="">          τοῦ δὲ Πάρις μάλα θυμὸν ἀποκταμένοιο χολώθη:</l>
        <l n="">ξεῖνος γάρ οἱ ἔην πολέσιν μετὰ Παφλαγόνεσσι:</l>
        <l n="">τοῦ ὅ γε χωόμενος προΐει χαλκήρε᾽ ὀϊστόν.</l>
        <l n="">ἦν δέ τις Εὐχήνωρ Πολυΐδου μάντιος υἱὸς</l>
        <l n="">ἀφνειός τ᾽ ἀγαθός τε Κορινθόθι οἰκία ναίων,</l>
        <l n="">ὅς ῥ᾽ εὖ εἰδὼς κῆρ᾽ ὀλοὴν ἐπὶ νηὸς ἔβαινε:</l>
        <l n="">πολλάκι γάρ οἱ ἔειπε γέρων ἀγαθὸς Πολύϊδος</l>
        <l n="">νούσῳ ὑπ᾽ ἀργαλέῃ φθίσθαι οἷς ἐν μεγάροισιν,</l>
        <l n="">ἢ μετ᾽ Ἀχαιῶν νηυσὶν ὑπὸ Τρώεσσι δαμῆναι:</l>
        <l n="">τώ ῥ᾽ ἅμα τ᾽ ἀργαλέην θωὴν ἀλέεινεν Ἀχαιῶν</l>
        <l n="">νοῦσόν τε στυγερήν, ἵνα μὴ πάθοι ἄλγεα θυμῷ.</l>
        <l n="">τὸν βάλ᾽ ὑπὸ γναθμοῖο. καὶ οὔατος: ὦκα δὲ θυμὸς</l>
        <l n="">ᾤχετ᾽ ἀπὸ μελέων, στυγερὸς δ᾽ ἄρα μιν σκότος εἷλεν.</l>
        <l n="">ὣς οἳ μὲν μάρναντο δέμας πυρὸς αἰθομένοιο:</l>
        <l n="">Ἕκτωρ δ᾽ οὐκ ἐπέπυστο Διῒ φίλος, οὐδέ τι ᾔδη</l>
        <l n="">ὅττί ῥά οἱ νηῶν ἐπ᾽ ἀριστερὰ δηϊόωντο</l>
        <l n="">λαοὶ ὑπ᾽ Ἀργείων. τάχα δ᾽ ἂν καὶ κῦδος Ἀχαιῶν</l>
        <l n="">ἔπλετο: τοῖος γὰρ γαιήοχος ἐννοσίγαιος</l>
        <l n="">ὄτρυν᾽ Ἀργείους, πρὸς δὲ σθένει αὐτὸς ἄμυνεν:</l>
        <l n="">ἀλλ᾽ ἔχεν ᾗ τὰ πρῶτα πύλας καὶ τεῖχος ἐσᾶλτο</l>
        <l n="">ῥηξάμενος Δαναῶν πυκινὰς στίχας ἀσπιστάων,</l>
        <l n="">ἔνθ᾽ ἔσαν Αἴαντός τε νέες καὶ Πρωτεσιλάου</l>
        <l n="">θῖν᾽ ἔφ᾽ ἁλὸς πολιῆς εἰρυμέναι: αὐτὰρ ὕπερθε</l>
        <l n="">τεῖχος ἐδέδμητο χθαμαλώτατον, ἔνθα μάλιστα</l>
        <l n="">ζαχρηεῖς γίγνοντο μάχῃ αὐτοί τε καὶ ἵπποι.</l>
        <l n="">  ἔνθα δὲ Βοιωτοὶ καὶ Ἰάονες ἑλκεχίτωνες</l>
        <l n="">Λοκροὶ καὶ Φθῖοι καὶ φαιδιμόεντες Ἐπειοὶ</l>
        <l n="">σπουδῇ ἐπαΐσσοντα νεῶν ἔχον, οὐδὲ δύναντο</l>
        <l n="">ὦσαι ἀπὸ σφείων φλογὶ εἴκελον Ἕκτορα δῖον</l>
        <l n="">οἳ μὲν Ἀθηναίων προλελεγμένοι: ἐν δ᾽ ἄρα τοῖσιν</l>
        <l n="">ἦρχ᾽ υἱὸς Πετεῶο Μενεσθεύς, οἳ δ᾽ ἅμ᾽ ἕποντο</l>
        <l n="">Φείδας τε Στιχίος τε Βίας τ᾽ ἐΰς: αὐτὰρ Ἐπειῶν</l>
        <l n="">Φυλεΐδης τε Μέγης Ἀμφίων τε Δρακίος τε,</l>
        <l n="">πρὸ Φθίων δὲ Μέδων τε μενεπτόλεμός τε Ποδάρκης.</l>
        <l n="">ἤτοι ὃ μὲν νόθος υἱὸς Ὀϊλῆος θείοιο</l>
        <l n="">ἔσκε Μέδων Αἴαντος ἀδελφεός: αὐτὰρ ἔναιεν</l>
        <l n="">ἐν Φυλάκῃ γαίης ἄπο πατρίδος ἄνδρα κατακτὰς</l>
        <l n="">γνωτὸν μητρυιῆς Ἐριώπιδος, ἣν ἔχ᾽ Ὀϊλεύς:</l>
        <l n="">αὐτὰρ ὃ Ἰφίκλοιο πάϊς τοῦ Φυλακίδαο.</l>
        <l n="">οἳ μὲν πρὸ Φθίων μεγαθύμων θωρηχθέντες</l>
        <l n="">ναῦφιν ἀμυνόμενοι μετὰ Βοιωτῶν ἐμάχοντο:</l>
        <l n="">Αἴας δ᾽ οὐκέτι πάμπαν Ὀϊλῆος ταχὺς υἱὸς</l>
        <l n="">ἵστατ᾽ ἀπ᾽ Αἴαντος Τελαμωνίου οὐδ᾽ ἠβαιόν,</l>
        <l n="">ἀλλ᾽ ὥς τ᾽ ἐν νειῷ βόε οἴνοπε πηκτὸν ἄροτρον</l>
        <l n="">ἶσον θυμὸν ἔχοντε τιταίνετον: ἀμφὶ δ᾽ ἄρά σφι</l>
        <l n="">πρυμνοῖσιν κεράεσσι πολὺς ἀνακηκίει ἱδρώς:</l>
        <l n="">τὼ μέν τε ζυγὸν οἶον ἐΰξοον ἀμφὶς ἐέργει</l>
        <l n="">ἱεμένω κατὰ ὦλκα: τέμει δέ τε τέλσον ἀρούρης:</l>
        <l n="">ὣς τὼ παρβεβαῶτε μάλ᾽ ἕστασαν ἀλλήλοιιν.</l>
        <l n="">ἀλλ᾽ ἤτοι Τελαμωνιάδῃ πολλοί τε καὶ ἐσθλοὶ</l>
        <l n="">λαοὶ ἕπονθ᾽ ἕταροι, οἵ οἱ σάκος ἐξεδέχοντο</l>
        <l n="">ὁππότε μιν κάματός τε καὶ ἱδρὼς γούναθ᾽ ἵκοιτο.</l>
        <l n="">οὐδ᾽ ἄρ᾽ Ὀϊλιάδῃ μεγαλήτορι Λοκροὶ ἕποντο:</l>
        <l n="">οὐ γάρ σφι σταδίῃ ὑσμίνῃ μίμνε φίλον κῆρ:</l>
        <l n="">οὐ γὰρ ἔχον κόρυθας χαλκήρεας ἱπποδασείας,</l>
        <l n="">οὐδ᾽ ἔχον ἀσπίδας εὐκύκλους καὶ μείλινα δοῦρα,</l>
        <l n="">ἀλλ᾽ ἄρα τόξοισιν καὶ ἐϋστρεφεῖ οἶος ἀώτῳ</l>
        <l n="">Ἴλιον εἰς ἅμ᾽ ἕποντο πεποιθότες, οἷσιν ἔπειτα</l>
        <l n="">ταρφέα βάλλοντες Τρώων ῥήγνυντο φάλαγγας:</l>
        <l n="">δή ῥα τόθ᾽ οἳ μὲν πρόσθε σὺν ἔντεσι δαιδαλέοισι</l>
        <l n="">μάρναντο Τρωσίν τε καὶ Ἕκτορι χαλκοκορυστῇ,</l>
        <l n="">οἳ δ᾽ ὄπιθεν βάλλοντες ἐλάνθανον: οὐδέ τι χάρμης</l>
        <l n="">Τρῶες μιμνήσκοντο: συνεκλόνεον γὰρ ὀϊστοί.</l>
        <l n="">    ἔνθά κε λευγαλέως νηῶν ἄπο καὶ κλισιάων</l>
        <l n="">Τρῶες ἐχώρησαν προτὶ Ἴλιον ἠνεμόεσσαν,</l>
        <l n="">εἰ μὴ Πουλυδάμας θρασὺν Ἕκτορα εἶπε παραστάς:</l>
        <l n="">Ἕκτορ ἀμήχανός ἐσσι παραρρητοῖσι πιθέσθαι.</l>
        <l n="">οὕνεκά τοι περὶ δῶκε θεὸς πολεμήϊα ἔργα</l>
        <l n="">τοὔνεκα καὶ βουλῇ ἐθέλεις περιίδμεναι ἄλλων:</l>
        <l n="">ἀλλ᾽ οὔ πως ἅμα πάντα δυνήσεαι αὐτὸς ἑλέσθαι.</l>
        <l n="">ἄλλῳ μὲν γὰρ ἔδωκε θεὸς πολεμήϊα ἔργα,</l>
        <l n="">ἄλλῳ δ᾽ ὀρχηστύν, ἑτέρῳ κίθαριν καὶ ἀοιδήν,</l>
        <l n="">ἄλλῳ δ᾽ ἐν στήθεσσι τιθεῖ νόον εὐρύοπα Ζεὺς</l>
        <l n="">ἐσθλόν, τοῦ δέ τε πολλοὶ ἐπαυρίσκοντ᾽ ἄνθρωποι,</l>
        <l n="">καί τε πολέας ἐσάωσε, μάλιστα δὲ καὐτὸς ἀνέγνω.</l>
        <l n="">αὐτὰρ ἐγὼν ἐρέω ὥς μοι δοκεῖ εἶναι ἄριστα:</l>
        <l n="">πάντῃ γάρ σε περὶ στέφανος πολέμοιο δέδηε:</l>
        <l n="">Τρῶες δὲ μεγάθυμοι ἐπεὶ κατὰ τεῖχος ἔβησαν</l>
        <l n="">οἳ μὲν ἀφεστᾶσιν σὺν τεύχεσιν, οἳ δὲ μάχονται</l>
        <l n="">παυρότεροι πλεόνεσσι κεδασθέντες κατὰ νῆας.</l>
        <l n="">ἀλλ᾽ ἀναχασσάμενος κάλει ἐνθάδε πάντας ἀρίστους:</l>
        <l n="">ἔνθεν δ᾽ ἂν μάλα πᾶσαν ἐπιφρασσαίμεθα βουλὴν</l>
        <l n="">ἤ κεν ἐνὶ νήεσσι πολυκλήϊσι πέσωμεν</l>
        <l n="">αἴ κ᾽ ἐθέλῃσι θεὸς δόμεναι κράτος, ἦ κεν ἔπειτα</l>
        <l n="">πὰρ νηῶν ἔλθωμεν ἀπήμονες. ἦ γὰρ ἔγωγε</l>
        <l n="">δείδω μὴ τὸ χθιζὸν ἀποστήσωνται Ἀχαιοὶ</l>
        <l n="">χρεῖος, ἐπεὶ παρὰ νηυσὶν ἀνὴρ ἆτος πολέμοιο</l>
        <l n="">μίμνει, ὃν οὐκέτι πάγχυ μάχης σχήσεσθαι ὀΐω.</l>
        <l n="">    ὣς φάτο Πουλυδάμας, ἅδε δ᾽ Ἕκτορι μῦθος ἀπήμων,</l>
        <l n="">αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε</l>
        <l n="">καί μιν φωνήσας ἔπεα πτερόεντα προσηύδα:</l>
        <l n="">Πουλυδάμα σὺ μὲν αὐτοῦ ἐρύκακε πάντας ἀρίστους,</l>
        <l n="">αὐτὰρ ἐγὼ κεῖσ᾽ εἶμι καὶ ἀντιόω πολέμοιο:</l>
        <l n="">αἶψα δ᾽ ἐλεύσομαι αὖτις ἐπὴν εὖ τοῖς ἐπιτείλω.</l>
        <l n="">      ἦ ῥα, καὶ ὁρμήθη ὄρεϊ νιφόεντι ἐοικὼς</l>
        <l n="">κεκλήγων, διὰ δὲ Τρώων πέτετ᾽ ἠδ᾽ ἐπικούρων.</l>
        <l n="">οἳ δ᾽ ἐς Πανθοΐδην ἀγαπήνορα Πουλυδάμαντα</l>
        <l n="">πάντες ἐπεσσεύοντ᾽, ἐπεὶ Ἕκτορος ἔκλυον αὐδήν.</l>
        <l n="">αὐτὰρ ὃ Δηΐφοβόν τε βίην θ᾽ Ἑλένοιο ἄνακτος</l>
        <l n="">Ἀσιάδην τ᾽ Ἀδάμαντα καὶ Ἄσιον Ὑρτάκου υἱὸν</l>
        <l n="">φοίτα ἀνὰ προμάχους διζήμενος, εἴ που ἐφεύροι.</l>
        <l n="">τοὺς δ᾽ εὗρ᾽ οὐκέτι πάμπαν ἀπήμονας οὐδ᾽ ἀνολέθρους:</l>
        <l n="">ἀλλ᾽ οἳ μὲν δὴ νηυσὶν ἔπι πρυμνῇσιν Ἀχαιῶν</l>
        <l n="">χερσὶν ὑπ᾽ Ἀργείων κέατο ψυχὰς ὀλέσαντες,</l>
        <l n="">οἳ δ᾽ ἐν τείχει ἔσαν βεβλημένοι οὐτάμενοί τε.</l>
        <l n="">τὸν δὲ τάχ᾽ εὗρε μάχης ἐπ᾽ ἀριστερὰ δακρυοέσσης</l>
        <l n="">δῖον Ἀλέξανδρον Ἑλένης πόσιν ἠϋκόμοιο</l>
        <l n="">θαρσύνονθ᾽ ἑτάρους καὶ ἐποτρύνοντα μάχεσθαι,</l>
        <l n="">ἀγχοῦ δ᾽ ἱστάμενος προσέφη αἰσχροῖς ἐπέεσσι:</l>
        <l n="">Δύσπαρι εἶδος ἄριστε γυναιμανὲς ἠπεροπευτὰ</l>
        <l n="">ποῦ τοι Δηΐφοβός τε βίη θ᾽ Ἑλένοιο ἄνακτος</l>
        <l n="">Ἀσιάδης τ᾽ Ἀδάμας ἠδ᾽ Ἄσιος Ὑρτάκου υἱός;</l>
        <l n="">ποῦ δέ τοι Ὀθρυονεύς; νῦν ὤλετο πᾶσα κατ᾽ ἄκρης</l>
        <l n="">Ἴλιος αἰπεινή: νῦν τοι σῶς αἰπὺς ὄλεθρος.</l>
        <l n="">          τὸν δ᾽ αὖτε προσέειπεν Ἀλέξανδρος θεοειδής:</l>
        <l n="">Ἕκτορ ἐπεί τοι θυμὸς ἀναίτιον αἰτιάασθαι,</l>
        <l n="">ἄλλοτε δή ποτε μᾶλλον ἐρωῆσαι πολέμοιο</l>
        <l n="">μέλλω, ἐπεὶ οὐδ᾽ ἐμὲ πάμπαν ἀνάλκιδα γείνατο μήτηρ:</l>
        <l n="">ἐξ οὗ γὰρ παρὰ νηυσὶ μάχην ἤγειρας ἑταίρων,</l>
        <l n="">ἐκ τοῦ δ᾽ ἐνθάδ᾽ ἐόντες ὁμιλέομεν Δαναοῖσι</l>
        <l n="">νωλεμέως: ἕταροι δὲ κατέκταθεν οὓς σὺ μεταλλᾷς.</l>
        <l n="">οἴω Δηΐφοβός τε βίη θ᾽ Ἑλένοιο ἄνακτος</l>
        <l n="">οἴχεσθον, μακρῇσι τετυμμένω ἐγχείῃσιν</l>
        <l n="">ἀμφοτέρω κατὰ χεῖρα: φόνον δ᾽ ἤμυνε Κρονίων.</l>
        <l n="">νῦν δ᾽ ἄρχ᾽ ὅππῃ σε κραδίη θυμός τε κελεύει:</l>
        <l n="">ἡμεῖς δ᾽ ἐμμεμαῶτες ἅμ᾽ ἑψόμεθ᾽, οὐδέ τί φημι</l>
        <l n="">ἀλκῆς δευήσεσθαι, ὅση δύναμίς γε πάρεστι.</l>
        <l n="">πὰρ δύναμιν δ᾽ οὐκ ἔστι καὶ ἐσσύμενον πολεμίζειν.</l>
        <l n="">ὣς εἰπὼν παρέπεισεν ἀδελφειοῦ φρένας ἥρως:</l>
        <l n="">βὰν δ᾽ ἴμεν ἔνθα μάλιστα μάχη καὶ φύλοπις ἦεν</l>
        <l n="">ἀμφί τε Κεβριόνην καὶ ἀμύμονα Πουλυδάμαντα</l>
        <l n="">Φάλκην Ὀρθαῖόν τε καὶ ἀντίθεον Πολυφήτην</l>
        <l n="">Πάλμύν τ᾽ Ἀσκάνιόν τε Μόρυν θ᾽ υἷ᾽ Ἱπποτίωνος,</l>
        <l n="">οἵ ῥ᾽ ἐξ Ἀσκανίης ἐριβώλακος ἦλθον ἀμοιβοὶ</l>
        <l n="">ἠοῖ τῇ προτέρῃ: τότε δὲ Ζεὺς ὦρσε μάχεσθαι.</l>
        <l n="">οἳ δ᾽ ἴσαν ἀργαλέων ἀνέμων ἀτάλαντοι ἀέλλῃ,</l>
        <l n="">ἥ ῥά θ᾽ ὑπὸ βροντῆς πατρὸς Διὸς εἶσι πέδον δέ,</l>
        <l n="">θεσπεσίῳ δ᾽ ὁμάδῳ ἁλὶ μίσγεται, ἐν δέ τε πολλὰ</l>
        <l n="">κύματα παφλάζοντα πολυφλοίσβοιο θαλάσσης</l>
        <l n="">κυρτὰ φαληριόωντα, πρὸ μέν τ᾽ ἄλλ᾽, αὐτὰρ ἐπ᾽ ἄλλα:</l>
        <l n="">ὣς Τρῶες πρὸ μὲν ἄλλοι ἀρηρότες, αὐτὰρ ἐπ᾽ ἄλλοι,</l>
        <l n="">χαλκῷ μαρμαίροντες ἅμ᾽ ἡγεμόνεσσιν ἕποντο.</l>
        <l n="">Ἕκτωρ δ᾽ ἡγεῖτο βροτολοιγῷ ἶσος Ἄρηϊ</l>
        <l n="">Πριαμίδης: πρόσθεν δ᾽ ἔχεν ἀσπίδα πάντοσ᾽ ἐΐσην</l>
        <l n="">ῥινοῖσιν πυκινήν, πολλὸς δ᾽ ἐπελήλατο χαλκός:</l>
        <l n="">ἀμφὶ δέ οἱ κροτάφοισι φαεινὴ σείετο πήληξ.</l>
        <l n="">πάντῃ δ᾽ ἀμφὶ φάλαγγας ἐπειρᾶτο προποδίζων,</l>
        <l n="">εἴ πώς οἱ εἴξειαν ὑπασπίδια προβιβῶντι:</l>
        <l n="">ἀλλ᾽ οὐ σύγχει θυμὸν ἐνὶ στήθεσσιν Ἀχαιῶν.</l>
        <l n="">Αἴας δὲ πρῶτος προκαλέσσατο μακρὰ βιβάσθων:</l>
        <l n="">δαιμόνιε σχεδὸν ἐλθέ: τί ἢ δειδίσσεαι αὔτως</l>
        <l n="">Ἀργείους; οὔ τοί τι μάχης ἀδαήμονές εἰμεν,</l>
        <l n="">ἀλλὰ Διὸς μάστιγι κακῇ ἐδάμημεν Ἀχαιοί.</l>
        <l n="">ἦ θήν πού τοι θυμὸς ἐέλπεται ἐξαλαπάξειν</l>
        <l n="">νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.</l>
        <l n="">ἦ κε πολὺ φθαίη εὖ ναιομένη πόλις ὑμὴ</l>
        <l n="">χερσὶν ὑφ᾽ ἡμετέρῃσιν ἁλοῦσά τε περθομένη τε.</l>
        <l n="">σοὶ δ᾽ αὐτῷ φημὶ σχεδὸν ἔμμεναι ὁππότε φεύγων</l>
        <l n="">ἀρήσῃ Διὶ πατρὶ καὶ ἄλλοις ἀθανάτοισι</l>
        <l n="">θάσσονας ἰρήκων ἔμεναι καλλίτριχας ἵππους,</l>
        <l n="">οἵ σε πόλιν δ᾽ οἴσουσι κονίοντες πεδίοιο.</l>
        <l n="">ὣς ἄρα οἱ εἰπόντι ἐπέπτατο δεξιὸς ὄρνις</l>
        <l n="">αἰετὸς ὑψιπέτης: ἐπὶ δ᾽ ἴαχε λαὸς Ἀχαιῶν</l>
        <l n="">θάρσυνος οἰωνῷ: ὃ δ᾽ ἀμείβετο φαίδιμος Ἕκτωρ:</l>
        <l n="">Αἶαν ἁμαρτοεπὲς βουγάϊε ποῖον ἔειπες:</l>
        <l n="">εἰ γὰρ ἐγὼν οὕτω γε Διὸς πάϊς αἰγιόχοιο</l>
        <l n="">εἴην ἤματα πάντα, τέκοι δέ με πότνια Ἥρη,</l>
        <l n="">τιοίμην δ᾽ ὡς τίετ᾽ Ἀθηναίη καὶ Ἀπόλλων,</l>
        <l n="">ὡς νῦν ἡμέρη ἥδε κακὸν φέρει Ἀργείοισι</l>
        <l n="">πᾶσι μάλ᾽, ἐν δὲ σὺ τοῖσι πεφήσεαι, αἴ κε ταλάσσῃς</l>
        <l n="">μεῖναι ἐμὸν δόρυ μακρόν, ὅ τοι χρόα λειριόεντα</l>
        <l n="">δάψει: ἀτὰρ Τρώων κορέεις κύνας ἠδ᾽ οἰωνοὺς</l>
        <l n="">δημῷ καὶ σάρκεσσι πεσὼν ἐπὶ νηυσὶν Ἀχαιῶν.</l>
        <l n="">  ὣς ἄρα φωνήσας ἡγήσατο: τοὶ δ᾽ ἅμ᾽ ἕποντο</l>
        <l n="">ἠχῇ θεσπεσίῃ, ἐπὶ δ᾽ ἴαχε λαὸς ὄπισθεν.</l>
        <l n="">Ἀργεῖοι δ᾽ ἑτέρωθεν ἐπίαχον, οὐδὲ λάθοντο</l>
        <l n="">ἀλκῆς, ἀλλ᾽ ἔμενον Τρώων ἐπιόντας ἀρίστους.</l>
        <l n="">ἠχὴ δ᾽ ἀμφοτέρων ἵκετ᾽ αἰθέρα καὶ Διὸς αὐγάς.</l>
      </div>
    </body>
  </text>
</TEI>
